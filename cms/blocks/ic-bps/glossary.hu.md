---
id: glossary
folder: ic-bps
fallback: en
components:
  - type: article
    title: Szószedet
    text: >-
      **Akut** – Az orvosi szóhasználatban a gyorsan kialakuló, rövid lefolyású
      betegségeket, illetve tünetegyütteseket értik a kifejezés alatt. (Ami
      tehát nem egyezik meg a szó köznyelvi, a „súlyos” szinonimájaként használt
      értelmével.)


      **Amitriptilin** – Antidepresszáns hatású anyag. Időnként az IC/BPS terápiája során is alkalmazzák; enyhíti a tüneteket, ám nagy mennyiségben szedve mellékhatásai lehetnek.


      **Anamnézis** – A páciens kórelőzményének (korábbi betegségeinek, sérüléseinek, műtéteinek stb), az életkörülményeinek, illetve jelenlegi állapotának, tüneteinek a megismerése. A pontos anamnézis felvétele megkönnyíti a diagnózis felállítását.


      **Antidepresszánsok** – A gyógyszerek egy csoportja, a nevükkel ellentétben azonban nemcsak depresszió kezelésére használják, hanem más esetekben, például krónikus fájdalom kezelésénél is alkalmazzák. Egyes típusait – a triciklikus antidepresszánsokat – az IC/BPS orális terápiája során is használják.


      **Antihisztaminok** – Azon anyagok gyűjtőneve, melyek gátolják a hisztamin (gyulladáskeltő) hatását. Az IC/BPS orális terápiája során gyakran alkalmaznak antihisztamin hatású gyulladásgátlókat, például hidroxizint és cimetidint. Lásd még Hisztamin


      **Atrophia** – Atrófia; valamely szövet vagy szerv sorvadása.


      **Autoimmun betegség** – Olyan kór, amikor az immunrendszer megtámadja a szervezet saját anyagait, sejtjeit, szöveteit. Egyes vélemények szerint az IC/BPS is autoimmun betegség, illetve az ilyen módon is kialakulhat – ez az elmélet azonban eddig még nem igazlolódott.


      **Bakteriális cystitis** – A húgyhólyag baktériumfertőzés talaján kialakuló gyulladása.


      **Bikarbonát** – A szervetlen sók egy csoportja; az IC/BPS-szel kapcsolatban gyakran a nátrium-bikarbonátot, vagyis a köznyelvben szódabikarbónának hívott anyagot értik alatta. A kezelés során kiegészítő anyagként szokták használni, mivel lúgosítja a vizeletet (és ezzel enyhíti a tüneteket).


      **Biopszia** – Szövetminta vételezése valamely szervből. Az IC/BPS diagnosztizálása során erre csak akkor kerül sor, ha a hólyagtükrözés tumorgyanús területeket fedett fel.


      **Botulinium A Toxin** – Közkeletű nevén Botox; az izomba, illetve a nyálkahártyába juttatása az IC/BPS kezelésének egyik kísérleti módszere; célja a tünetek enyhítése. Hatásosságát egyelőre nem igazolja elegendő bizonyíték.


      **BPS** – Lásd IC/BPS


      **BPIC/SS kérdőív** – Az IC/BPS során diagnosztizálása használt egyik kérdőív; a vizelési szokásokat és a hólyagtáji fájdalmak meglétét, rendszerességét vizsgálja. Az elmúlt hét napra koncentrál. Az összegyűlt tapasztalatok alapján úgy tűnik, a BPIC/SS kérdőív nem megbízható módja a diagnosztizálásnak.


      **Citromsav, Citrátok** – Rendszerint mindkettő alatt a citromsav sóit értik; nevükkel ellentétben ezek az anyagok lúgosító hatásúak.


      **Chondroitin (Chondroitin-szulfát)** – Egy a poliszacharidok (összetett cukrok) közé tartozó vegyület. Főként porcbántalmak kezelésénél alkalmazzák, az IC/BPS terápiájában a chondroitin-szulfátot azonban a GAG-réteg regenerációját segítő anyagok közé tartozik.


      **Cimetidin** – Lásd Antihisztaminok


      **Cisztektómia** – A húgyhólyag műtéti úton való eltávolítása. Az IC/BPS kezelése során a jelenlegi orvosi gyakorlatban erre csak akkor kerül sor, ha minden más terápiás módszer eredménytelennek bizonyult.


      **Cisztoszkópia** – Lásd hólyagtükrözés


      **Cystitis** – A hólyaggyulladással járó betegségek összefoglaló neve.


      **Differenciáldiagnosztika** – Egyes (hasonló tüneteket) okozó betegségek egymástól való megkülönböztetése, illetve az ezt célzó diagnosztikai eljárások. Az IC/BPS diagnosztizálása során ez az első lépés; az orvos megvizsgálja, nem áll-e valamely más betegség (például bakteriális fertőzés) a tünetek hátterében.


      **Diszpareunia** – A nemi aktus során jelentkező fájdalom; fájdalmas nemi közösülés. Esetenként (női) IC/BPS betegeknél is jelentkezhet.


      **Diszuria** – Fájdalmas vizelés. IC/BPS betegeknél is jelentkezhet.


      **Diverticulum** – Kóros jelenség, valamely (üreges) szerv falát alkotó néhány, vagy összes rétegének a kitüremkedése.


      **DMSO** – Dimetil-szulfoxid; egyike az IC/BPS kezelése során használt anyagoknak. Enyhíti a tüneteket, de önmagában nem regenerálja a GAG-réteget.


      **Dorfman (PUF) kérdőív** – Az IC/BPS diagnosztizálása során használt egyik kérdőív; a vizelési szokásokat és a hólyagtáji fájdalmak meglétét, rendszerességét, illetve a szexuális aktus során esetlegesen fellépő fájdalmakat vizsgálja.


      **Eliminációs diéta** – Olyan diéta, ahol első lépésben csak azokat az élelmiszereket szabad fogyasztani, melyek bizonyosan nem okoznak problémákat, ezt követően pedig minden kérdéses ételt vagy italt egyesével lehet hozzáadni az étrendhez – feltéve, hogy az így tesztelt élelmiszer nem okozott panaszokat.


      **Elmiron** – Lásd Pentosan-polysulfat


      **Endometriózis** – A méh nyálkahártyáját alkotó szöveteknek a méhen kívül való megjelenése. Fájdalmakat, meddőséget okozhat. Esetenként az IC/BPS-szel együtt is jelentkezhet.


      **Epidemiológia** – Egy adott betegség előfordulásával, gyakoriságával, terjedésével és eloszlásával foglalkozó tudomány.


      **Etiológia** – Egy adott betegség okaival, kialakulásával foglalkozó tudomány.


      **Fájdalomskála** – A fájdalom mértékének mérésére szolgáló módszer. Az egyik legelterjedtebb változatánál – a vizuális analóg skálánál (VAS-skála) – a páciens maga ítéli meg, mekkora fájdalmat érez, és ahhoz (rendszerint 1–10 skálán) egy értéket rendel. A fájdalom ily módon való mérésénél komoly problémát jelent, hogy az egyes emberek más tartanak enyhe, erős, vagy elviselhetetlen mértékű fájdalomnak.


      **Fibromyalgia** – Az izmok és az ínszalagok – az egész testre kiterjedő – fájdalmával járó betegség. Oka ismeretlen. Időnként az IC/BPS-szel együtt is jelentkezhet.


      **Gabapentin** – Számtalan állapot kezelésére használt gyógyszer, az IC/BPS esetében az idegi eredetű fájdalom csillapítására alkalmazzák, mint orális készítményt.


      **GAG-réteg** – A húgyhólyag belső felszínét borító glükozaminoglikán alkotta nyákréteg. Ez a réteg védi a hólyag mélyebben fekvő területeit – köztük a fájdalomérző idegek végződéseit is – attól, hogy azok találkozhassanak a vizeletben jelen lévő, irritáló hatású anyagokkal. Az IC/BPS-ben a GAG-réteg megsérül, és ennek köszönhető a fájdalomérzet, illetve a gyakori vizelési inger.


      **GAG-réteg integritás teszt** – más néven Két napos vizelési napló; Az IC/BPS diagnosztizálásának egy új módszere. Azon az elven alapszik, hogy a koncentrált vizelet sói jobban irritálják a sérült húgyhólyagot, ezért koncentrált vizeletnél alacsonyabb vizeletporciók jelentkeznek, mint híg vizeletnél. Maga a teszt a vizelet két napon át tartó naplózásából áll, a páciensnek első nap a lehető legkevesebb, második nap a lehető legtöbb folyadékot kell elfogyasztania. Egészséges esetben a két nap vizeletporció-átlagai közt nincs jelentős különbség. Mennél nagyobb eltérés mutatkozik a két nap eredményei közt, annál előrehaladottabb stádiumában tart a betegség.


      **GAG-réteg regeneráló szer** – Azon anyagok összefoglaló neve, melyek a várakozások alapján elősegítik a GAG-réteg újjáépülését, helyreállását. Ilyen többek között a heparin, a hyaluronsav és a chondroitin-szulfát.


      **Glükozaminoglikán** – Egyes nitrogéntartalmú poliszacharidok (összetett cukrok) összefoglaló neve. A húgyhólyag belső felszínét fedő nyákréteg fő összetevője. A chondroitin és a hyaluronsav – amelyeket az IC/BPS terápiája során is alkalmaznak – szintén glükozaminoglikán. Lásd még GAG-réteg


      **Hematúria** – Véres vizelet; vér megjelenése a vizeletben. Az IC/BPS esetében ritkán tapasztalható; ha van a vizeletben vér, annak mennyisége olyan csekély, hogy azt csak laboratóriumi módszerekkel lehet kimutatni. Jellemző azonban a hematúria a hemorrhágiás cystitis különféle típusaira.


      **Hemorrhágiás Cystitis (HC)** – Azon állapotok összefoglaló neve, melyeknél a húgyhólyag gyulladása és annak nyálkahártyájának vérzése is megfigyelhető. Eltérő, hogy az egyes szerzők pontosan mely állapotokra használják e kifejezést. Ezen az oldalon hemorrhágiás cystitis alatt az onkoterápia (rák kezelésének) szövődményeként jelentkező kemoterápiás cystitis-t, illetve sugárcystitis-t értjük alatta.


      **Heparin** – Ként és nitrogént is tartalmazó poliszacharid (összetett cukor). Általánosan használják az orvosi gyakorlatban véralvadásgátlóként. Az IC/BPS kezelésében a GAG-réteg regeneráló anyagok közé tartozik.


      **Hidrodisztenzió** – Más néven nagy nyomású citoszkópia; olyan hólyagtükrözéses eljárás, amely során a húgyhólyagot vízzel töltik meg, majd azt követően, a víznyomás fokozatos csökkentése mellett vizsgálják a hólyagnyálkahártya elváltozásait. Így fedhetőek fel az IC/BPS-ben szenvedők többségénél megfigyelhető jellegzetes vérzések is. Altatás mellett végzik. Régebben terápiás céllal is végeztek hidrodisztenziót, ma már azonban főként diagnosztikai céllal alkalmazzák e módszert.


      **Hidroxizin** – Lásd Antihisztaminok


      **Hiperaktív hólyag szindróma (OAB)** – Más néven Túlműködő hólyag szindróma; sürgető vizelési ingerrel együtt járó állapot, amelyben sokszor gyakori vizelés, nocturia, illetve esetenként inkontinencia is jelentkezhet. Maga az állapot kevéssé definiált a szakirodalomban. Egyes tünetei hasonlóak lehetnek az IC/BPS-éhez, ám fontos különbség, hogy míg a hiperaktív hólyag esetében gyakori panasz az inkontinencia, fájdalom azonban ritkán figyelhető meg, IC/BPS-nél viszont fordított a helyzet.


      **Hiperszenzitív hólyag** – Lásd IC/BPS


      **Hisztamin** – Olyan hírvivő molekula, mely a szervezet immunrendszerében, illetve a gyulladásos folyamatokban játszik kulcsszerepet. Hatására a kisebb vérerek kitágulnak, azok falai könnyebben áteresztik a kémiai anyagokat. Ennek köszönhető, hogy a gyulladt területek elpirulnak. Izgatja az idegvégződéseket is – ennek hatása az érintett terület viszketése is. Az IC/BPS terápiáját gyakran egészítik ki antihisztamin gyógyszerekkel, vagyis olyan anyagokkal, amelyek gátolják a hisztamin hatását.


      **Hízósejt** – Más néven Masztocita, az immunrendszer egyik sejttípusa. E nagyméretű sejt a gyulladásos, illetve az allergiás folyamatokban játszik kulcsszerepet: különféle hírvivőmolekulákat, köztük hisztamint (lásd ott) termel. Legnagyobb mennyiségben a kötőszövetekben, például az erek körül fordul elő. Az IC/BPS állapotra jellemző a hízósejtek számának emelkedése.


      **Hólyagfájdalom szindróma** – Lásd IC/BPS


      **Hólyagtükrözés** – Más néven Cisztoszkópia; a húgyhólyag belső felszínének vizsgálatát célzó eljárás. Egy apró kamerával (cisztoszkóppal) végzik, ezt a húgycsövön át vezetik el a hólyagba. Régebben általános része volt az IC/BPS diagnosztikai gyakorlatának, ma már csak akkor végzik el, ha alapos a gyanúja, hogy a hólyag falán, illetve nyálkahártyáján elváltozások vannak.


      **HSB** – Lásd IC/BPS


      **Húgyúti fertőzés (UTI)** – A különféle kórokozók (leggyakrabban baktériumok) által kiváltott, a húgycső, a húgyhólyag, illetve (legrosszabb esetben) a vesék érintettségével járó fertőzések összefoglaló neve. A tünetei hasonlóak lehetnek az IC/BPS-éhez, bár tünetmentes lefolyású is lehet. Esetenként a GAG-réteg is megsérülhet (noha az normális esetben a fertőzés elmúltával regenerálódik). Az orvosi gyakorlat elsősorban a megelőzésre koncentrál, a kezelés leggyakrabban a célzottan a kórokozó ellen hatásos készítmény (pl. antibiotikum) adagolását jelenti. Visszatérő, gyakori, vagy rendszeres húgyúti fertőzésről akkor beszélünk, ha a páciens 6 hónapon belül legalább 2, vagy 12 hónapon belül legalább 3 igazolt fertőzésen esik át. A húgyúti fertőzések a leggyakoribb megbetegedések közé tartoznak.


      **Hunner-lézió, Hunner-fekély** – Az IC/BPS ritkább, az esetek mintegy 10–30%-ában jelentkező változata, amikor a húgyhólyag falán jellegzetes sérülések figyelhetőek meg. Régebben az IC/BPS szinonimájaként használták, mivel az IC/BPS-nek ezt a fajtáját fedezték fel korábban (Guy Hunner, 1915-ben). Valójában az IC/BPS páciensek túlnyomó részénél nincsenek Hunner-léziók. A Hunner-fekély elnevezés félrevezető, mivel nem fekélyekről van szó.


      **Hyaluronsav** – Egy a poliszacharidok (összetett cukrok) közé tartozó vegyület. Elterjedten használják ízületi bántalmak enyhítésére, a bőr regenerálására, sőt, számos kozmetikai készítmény is tartalmazza. Az IC/BPS kezelésében a GAG-réteg regenerációját segítő anyagok közé tartozik.


      **IC/BPS** – Interstitiális cystitis, más néven hólyagfájdalom szindróma. Vizelési panaszokkal és heves fájdalommal járó betegség. Kialakulásának pontos oka ismeretlen, diagnosztizálása rendkívül nehéz. Jelenlegi ismereteink alapján nem gyógyítható, ám megfelelő kezeléssel évekre tünetmentessé tehető. A nemzetközi irodalom számtalan különböző néven ismeri a betegséget. Európában általában interstitiális cystitis-ként (IC), Amerikában bladder pain syndrome-ként, vagyis hólyagfájdalom szindrómaként (BPS) ismerik, Kelet-Ázsiában sokszor a hypersensitive bladder, vagyis hiperszenzitív hólyag (HSB) kifejezés alatt értik ugyanezt a betegséget, vagy annak egyes típusait. A tudományos irodalom rendszerint az első két elnevezés együttes használatával – interstitial cystitis/bladder pain syndrome –, illetve azok rövidítésével – IC/BPS – hivatkozik rá.


      **Idült** – Lásd Krónikus


      **Inkontinencia** – Akarattól függetlenül történő vizelés. Az IC/BPS-ben szenvedők többségénél nem tapasztalható.


      **Instilláció** – Szó szerint becsöpögtetés; valamilyen szer közvetlenül a húgyhólyagba való juttatását jelenti. Elvégezhető katéterrel, vagy anélkül is.


      **Interstitiális cystitis** – Lásd IC/BPS


      **Invazív módszer** – Az orvosi gyakorlatban mennél nagyobb beavatkozással jár egy művelet, annál invazívabbnak számít. A katéterezés például invazívabb módszer, mint a szájon át bevezető gyógyszer, a műtét viszont invazívabb módszer, mint a katéterezés.


      **Irritábilis bél szindróma (IBS)** – A gyomor, illetve a belek rendellenessége; rendszerint hasi fájdalmakkal, székletürítési zavarokkal jár. Szervi elváltozás e betegségnél nem figyelhető meg. Az IC/BPS-ben szenvedőknél nagyobb az irritábilis bél szindróma kialakulásának kockázata is.


      **Kálium** – Kémiai elem; az orvosi szóhasználatban gyakran annak (oldott) sóit értik alatta. A vizeletben lévő kálium irritatív hatású (és fájdalmakat okoz), ha a húgyhólyag GAG-rétege sérült.


      **Káliumterheléses teszt** – Lásd 


      **Kapszaicin** – Ez az anyag adja a paprika csípősségét. Az orvosi gyakorlatban időnként helyi érzéstelenítőszerként használják, az IC/BPS kezelése során az alkalmazása nem vezetett megfelelő eredményre.


      **Katéter** – Nagyon vékony gumicső, amelyen át különféle folyadékokat lehet a szervezetbe juttatni (vagy onnan bizonyos folyadékokat elvezetni).


      **Kemoterápiás Cystitis** – A rák kemoterápiás kezelésének szövődményeként jelentkező hólyaggyulladás. Lásd még Hemorrhágiás Cystitis.


      **Két napos vizelési napló** – Lásd GAG-réteg integritás teszt


      **Klasszikus IC/BPS** – Régen a Hunner-léziós (Lásd ott) IC/BPS állapotot nevezték így.


      **Koagulálás** – Fehérjék kicsapása; a (Hunner-léziós) IC/BPS terápiás gyakorlatában a szó alatt azonban a sérült nyálkahártya-területek (elektromos vagy lézeres) kiégetését értik alatta. Az eljárást követően a fájdalomérző idegvégződések legnagyobb része is megsemmisül, így a fájdalom megszűnését eredményezi. Ezt követően kerül sor a GAG-réteg regenerációjára.


      **Koktél** – A IC/BPS terápiás gyakorlatában a több hatóanyagot is tartalmazó, a húgyhólyagba juttatott folyékony készítményeket hívják így.


      **Kortikoszteroidok** – A szervezetben termelődő szteroid hormonok egyik csoportja, illetve a velük analóg (szintetikus) vegyületek összefoglaló neve. Sokszor azonban a gyulladáscsökkentő szerek egy csoportját értik a kifejezés alatt; kortikoszteroidokat az IC/BPS orális kezelése során is alkalmaznak.


      **Krónikus** – Más néven idült; az orvosok a hosszú lefolyású betegségeket, illetve a tartós állapotokat jellemzik ezzel a szóval.


      **Kvalitatív vizsgálat** – Olyan vizsgálat, amely pusztán a keresés tárgyának meglétét mutatja ki, annak mértékét azonban nem.


      **Kvantitatív vizsgálat** – Olyan vizsgálat, amely a keresés tárgyának meglétét és mértékét, illetve mennyiségét is felfedi.


      **Lidokain** – Helyi érzéstelenítő szer; az IC/BPS terápiája során is alkalmazzák.


      **Lokális terápia** – más néven Helyi kezelés; közvetlenül az adott betegségben, állapotban érintett területek kezelése. Az IC/BPS esetében elsősorban instillációt (lásd ott) értenek alatta.


      **Lovász-féle kérdőív** – Az IC/BPS diagnosztizálása során használt egyik kérdőív; a hólyagtáji fájdalmak gyakoriságát és intenzitását vizsgálja.


      **Lupus** – Teljes nevén Szisztémás lupus erythematosus (SLE); krónikus autoimmun betegség, amely során a megtámadott szervekben gyulladások alakulnak ki. Gyakran az IC/BPS-szel együtt jelentkezik.


      **Malignóma** – A hámszövet eredetű, rosszindulatú daganatos elváltozások összefoglaló neve.


      **Malignus** – Rosszindulatú; az orvosi gyakorlatban jelzőként a kezelés nélkül életveszélyes állapotot előidézni képes daganatos elváltozások jellemzésére használják.


      **Marker** – Más néven biológiai marker; a diagnosztikai gyakorlatban olyan anyag értendő alatta, mely jelenléte utal egy adott betegégre vagy állapotra. Az IC/BPS-nek nincs ismert markere.


      **Nátrium-bikarbonát** – Lásd Bikarbonát


      **Nem-szteroid gyulladáscsökkentő** – Olyan gyulladáscsökkentő anyag, amely más hatásmechanizmus alapján működik, mint a szteroid típusú gyulladáscsökkentők. Az IC/BPS orális terápiája során gyakran alkalmaznak ilyen gyógyszereket.


      **Nocturia** – Éjszakai vizelés. Ha éjszakánként rendszeresen kétszer vagy több alkalommal jelentkezik, utalhat IC/BPS-re is. Igen súlyos esetben akár 20–30 percenként is előfordulhat.


      **OAB** – Lásd Hiperaktív hólyag szindróma


      **O'Leary-Sant kérdőív** – Az IC/BPS diagnosztizálása során használt egyik kérdőív; a vizelési szokásokat és a hólyagtáji fájdalmak meglétét, rendszerességét vizsgálja. Két részből áll, ezek az IC tünet mutató (IC Symptom Index; ICSI) és IC probléma (panasz) mutató (IC Problem Index; ICPI). Estenként e két részt külön értékelik ki.


      **Orális terápia** – Egy adott betegség vagy állapot szájon át bevehető szerekkel való kezelése.


      **P-anyag** – Más néven P-szubsztancia; az idegrendszer hírvivő molekuláinak az egyike. Fontos szerepe van a gyulladásos folyamatokban. Az IC/BPS esetében részint ennek az anyagnak köszönhető a fájdalom fokozódása.


      **Parsons-teszt** – Az IC/BPS diagnosztizálása során régebben alkalmazott módszerek egyike. A húgyhólyagot káliumsók oldatával töltötték fel; a hólyagnyálkahártya sérült állapotát a jelentkező fájdalom jelezte. Fájdalmas volta és alacsony megbízhatósága miatt ma már nem alkalmazzák.


      **Pentozán-poliszulfát nátrium (PPS)** – Az IC/BPS terápiája során alkalmazott anyagok egyike. Ezt a hatóanyagot tartalmazza többek között az Elmiron, illetve az SP 54 nevű készítmény is. Az Egyesült Államokban ezt tekintik az IC/BPS egyetlen elfogadott szájon át szedhető gyógyszerének. Általában csak hosszú idő elteltével (nagyjából 6 hónap) jelentkezik a hatása, és számtalan mellékhatása is lehet. Közvetlenül a hólyagba instillálva is próbálták már alkalmazni.


      **Placebo** – Egy az adott gyógyszertől küllemre semmilyen módon meg nem különböztethető, ám azzal ellentétben hatóanyagot nem tartalmazó szer. Tudományos kísérletekben gyakran a betegek egyik részének a vizsgált gyógyszerből, a másiknak viszont placebóból adnak. (Maguk a betegek természetesen nem tudják, mit kapnak.) Így az alapján, hogy hány beteg állapota javult, aki a tényleges gyógyszerből kapott, és hányé javult úgy, hogy a placebóból, meg lehet állapítani, mennyire hatásos maga a gyógyszer.


      **Prolapsus uteri** – A méh olyan mértékű süllyedése, hogy a szerv megjelenik a hüvelykimenetben.


      **Prostatitis** – Prosztatagyulladás


      **Retenció** – Az a jelenség, amikor vizeléskor a húgyhólyag nem ürül ki teljesen. IC/BPS betegeknél is jelentkezhet.


      **Steril gyulladás** – Olyan gyulladás, amely nem kórokozó (pl. baktérium) hatására alakul ki.


      **Sjögren-szindróma** – Autoimmun betegség, amely a szervezet mirigyeit – leggyakrabban a könny-, és nyálmirigyeket – támadja meg. IC/BPS pácienseknél nagyobb eséllyel jelentkezik.


      **SP 54** – Lásd Pentosan-polysulfat


      **Sugárcystitis (Sugárterápiás Cystitis)** – A húgyhólyag sugárkezelés következtében létrejött gyulladása.


      **Szakrális idegstimuláció** – Az az eljárás, amely során a szakrális (a gerincvelő és a húgyhólyag közt húzódó) idegek ingerlésével enyhítik a sürgető vizelési ingert, illetve a fájdalmat. A kutatási eredmények ellentmondásosak a hosszú távú hatásosságát illetően. 


      **Transzkután elektromos idegstimuláció (TENS)** – Olyan eljárás, amely során a fájdalomérző idegpályákat befolyásolva csillapítják a beteg fájdalmait. Magát a fájdalmat okozó betegséget nem gyógyítja meg.


      **Túlműködő hólyag szindróma** – Lásd Hiperaktív hólyag szindróma


      **Urethritis** – A különféle okokból kialakuló húgycsőgyulladások összefoglaló neve. Az IC/BPS páciensek többségénél a húgycső érintettsége is megfigyelhető.


      **Urodinámiás vizsgálat** – Összetett eljárás, amely során a húgyhólyagban fellépő nyomás függvényében mérik a hólyag kapacitását, a vizelet áramlását, a húgycső ellenállását stb. Az IC/BPS diagnosztikája során nem használják, mivel nem fed fel kellő mennyiségű információt. Alkalmazzák például inkontinencia (vizelet-visszatartási nehézségek) okainak kiderítésénél.


      **Urothelium** – Más néven Átmeneti hám; a húgyhólyag belső felszínét alkotó hámszövet.


      **Vaginitis** – Hüvelygyulladás.


      **VAS-skála** – Vizuális analóg skála; lásd Fájdalomskála


      **Vesicouretrális reflux** – Az a kóros folyamat, amikor a vizelet a húgyhólyagból visszaáramlik a vesékbe, súlyosan károsítva ez utóbbi szerveket.


      **Vizeletcitológia** – A vizeletben található sejtszintű elemek vizsgálata, elsődleges célja annak felderítése, hogy a panaszok hátterében daganatos elváltozások állnak-e.


      **Vizeletporció** – Egy vizelési alkalom során képződő vizelet mennyisége. Az IC/BPS-ben szenvedőknél a vizeletporciók kisebbek, mint az egészségeseknél.


      **Vulvodynia** – Hüvelyi fájdalom. IC/BPS betegeknél nagyobb valószínűséggel jelentkezhet.


      **Zsugorhólyag** – Az az visszafordíthatatlan állapot, amikor a húgyhólyag fala már merevvé, hegessé, a hólyag pedig rendkívül kis térfogatúvá vált.
---
