---
id: difficulty
folder: ic-bps
fallback: en
components:
  - type: article
    title: "Diagnózis és előfordulási gyakoriság: nagy nehézségek"
    text: >-
      Eddig még egyetlen olyan anyagot – úgynevezett markert – sem sikerült
      találni, amely jelenléte egyértelműen bizonyítaná az IC/BPS
      fennállását.[1] Sajnos olyan azonosítható elváltozások sincsenek, amelyek
      kizárólag erre a betegségre volnának jellemzőek, vagy amelyek mindig
      megtalálhatóak lennének IC/BPS esetében. Ebből következően, az ismert
      laboratóriumi és képalkotó eljárások önmagukban nem nyújtanak elég
      diagnosztikai információt. Az egészséges és a sérült GAG-rétegű húgyhólyag
      akár ugyanúgy is kinézhet, viszont a GAG-réteg tünetei más betegségekre is
      utalhatnak. A diagnózis felállításának elengedhetetlen része a daganatok,
      illetve a fertőzések kizárása – ám azok megléte sajnos még nem zárja ki az
      egyidejű IC/BPS-t. Ezért az IC/BPS sokszor csak akkor diagnosztizálható,
      miután a könnyebben azonosítható betegséget már eredményesen kezelték.


      ### Az IC/BPS jellemző tünetei


      A tünetek alapvetően két csoportba sorolhatók.[2]


      #### Fájdalom


      * A húgyhólyag és a húgycső mellett a has alsó része, a medence és a gát tájéka is érintett lehet (nőknél a hüvelyre, férfiaknál a herékre és a péniszre is kiterjedhet).

      * Intenzitása a húgyhólyag telődésével együtt fokozódhat, vizelés hatására átmenetileg enyhülhet.

      * A húgycső érintettsége esetén a szexuális együttlét fájdalmas lehet.

      * Intenzitása az enyhe diszkomforttól a kínzó, súlyos fájdalomig terjedhet.

      * Kezdetben szórványosan jelentkezik és rövid ideig tart, a fájdalommentes időszakok hosszúak. Az IC/BPS előre haladtával párhuzamosan azonban állandósulhat, és nem okvetlenül mutat összefüggést a vizeléssel.

      * Még a hosszú, tünetmentes időszakok során is jelentkezhetnek hirtelen fellángoló fájdalmak (úgynevezett flare-up-ok).


      #### Vizelés


      * Kezdetben az vizelés csak kissé gyakoribb, de súlyos esetekben akár a napi 60–80 alkalmat is elérheti.

      * Sürgető inger is jelentkezhet, amelyet görcsök és fájdalom követhet.

      * Enyhe esetekben a vizelések száma csak nappal magasabb. Az IC/BPS előre haladtával nocturia (éjszakai vizelés) is jelentkezhet, akár éjszakánként több alkalommal is.

      * Az egyszerre ürített vizelet mennyisége (vizeletporció) nagyon kicsiny, és megfigyelésünk szerint összefüggésben áll az elfogyasztott folyadék mennyiségével.

      * Súlyos esetben a vizelési inger a hólyag kiürítése után is megmarad.


      A tünetek jellemzői (helye, mértéke, tartóssága) nagy variációt mutatnak, azokat számos tényező befolyásolja. Ezek közé tartozik bizonyos ételek, illetve italok fogyasztása, a fizikai vagy mentális stressz, az emésztőrendszer zavarai, húgyúti fertőzések (UTI-k), illetve nőknél a menstruációs ciklus (a tünetek általában az ovulációt követően rosszabbak).


      ### Az IC/BPS diagnosztizálása – régen és most


      A legtöbb urológus akkor mondja ki az IC/BPS diagnózisát, ha a tünetek legalább 1,5–6 hónapja fennállnak, és minden más, hasonló tüneteket okozó betegség kizárható. Több olyan, a páciensek által kitölthető kérdőívet is összeállítottak már, amelyek segítségével fel lehet mérni a tünetek meglétét és súlyosságát – közülük a legismertebb az O’Leary-Sant kérdőív[3]. Mivel  nincsen olyan laboratóriumi teszt vagy vizsgálat, amely alapján az IC/BPS egyértelműen igazolható volna, a betegség diagnózisa soha nem 100%-os biztonságú. Szerencsére azonban vannak olyan kiegészítő vizsgálatok, amelyekkel a diagnózis pontosítható, és az elmúlt évek során az orvosi gyakorlat is jelentős mértékben fejlődött.


      Régen a kálium érzékenységi teszt (másnéven Parsons-teszt) számított az IC/BPS legfontosabb diagnosztikai módszerének. Ennek során úgy igazolták a GAG-réteg elégtelenségét, hogy a húgyhólyagot kálium-klorid oldattal töltötték fel.[4] Ép GAG-rétegnél  ez nem okozott fájdalmat, IC/BPS betegeknél viszont igen. Ez a módszer azonban nemcsak szükségtelenül fájdalmas és invazív volt, hanem azt sem tette lehetővé, hogy az elváltozás mértékét kimutassa. A teszt későbbi változatában (módosított Parsons-teszt) hígított kálium-klorid oldatot töltöttek a húgyhólyagba. Megmérték annak maximális kapacitását kálium-klorid oldattal, majd fiziológiás sóoldattal történő megismételt feltöltés során is.  A mért kapacitások közti különbség arányos volt a GAG-réteg sérülés mértékével.  Bár a módosított Parons-teszt már kvantitatív eredményt adott, ugyanolyan invazív és időigényes volt mint az eredeti módszer. E problémák miatt a modern irányelvek a teszt egyik változatát sem javasolják.[5],[6]


      A lidocain-teszt eltérő elven működik. Ezt az anyagot egyébként is használják az IC/BPS tüneteinek enyhítésére[7] – így, ha a fájdalmak a húgyhólyagot lidokainnal feltöltve enyhülnek, igazolható, hogy azok forrása valóban a húgyhólyag. E módszer ugyan sokkal kevésbé kellemetlen, mint a kálium teszt, ám ugyanannyira invazív, és ez sem teszi lehetővé a mennyiségi értékelést.


      Új diagnosztikai eszköznek tekinthető a GAG-réteg integritási teszt, amely során két napos vizelési naplót kell készíteni. Ez az eljárás fájdalommentes, és egyáltalán nem invazív. A GAG-réteg integritási teszt azon a tényen alapul, hogy a vizeletben lévő anyagok koncentrációjának és a hólyagkapacitás mértékének megfigyeléséhez nincs szükség a hólyag sóoldattal történő feltöltésére, mivel a vizelet maga is sóoldat, aminek koncentrációja az elfogyasztott folyadékmennyiségtől függ, s így tetszőlegesen változtatható. A teszt során a páciens két napon át megméri az összes nappali maximális vizeletporciót) úgy, hogy az első napon igen kevés, majd a másodikon igen sok folyadékot fogyaszt. Ha a hólyagfal egészséges, a két nap vizeletporcióinak átlaga között gyakorlatilag nincs különbség. Az IC/BPS enyhe esetében a magasabb folyadékfogyasztású napon a vizeletporciók 30–50%-kal magasabbak. A betegség előre haladtával ez már 50–100% közé esik, súlyos esetben pedig akár 300–500% is lehet. A GAG-réteg integritási teszt (két napos vizelési napló) tehát nemcsak azt mutatja ki, ha sérült a hólyagfal nyákrétege, hanem az elváltozások mértékét is leírja – vagyis, lehetővé teszi a mennyiségi analízist is.


      <figure>

      <img loading="lazy" src="/uploads/atlagos_vizeletporciok_valtozasa.sm.jpg" srcset="/uploads/atlagos_vizeletporciok_valtozasa.jpg 2x, /uploads/atlagos_vizeletporciok_valtozasa.sm.jpg 1x" alt="Vizelési napló" />

      <figcaption>A nappali vizeletporciók átlaga és a folyadékfogyasztás mennyisége (a vizelet koncentrációja) közti összefüggés egészséges embereknél és IC/BPS pácienseknél.</figcaption>

      </figure>


      Vannak olyan betegségek, amelyek szignifikánsan gyakrabban jelentkeznek IC/BPS-sel együtt. Ezek megléte megerősítheti a diagnózist. Ilyenek egyes allergiás tünetek, a migrén, az irritábilis bél szindróma (IBS), az endometriózis, a vulvodynia, a krónikus fáradtság szindróma, a Sjögren-szindróma és egyes pánikbetegségek.[8]


      Alacsony nyomású cisztoszkópia elvégzése akkor javasolt, ha a vizeletben vér található, ha a vizelet citológia eredménye daganatos elváltozásra utal, vagy ha a páciens állapota a kombinált terápia ellenére rosszabbodik – hogy fel lehessen deríteni, nem áll-e a tünetek hátterében húgyhólyagrák, vagy más betegség. Holyagbiopsziára csak akkor érdemes sort keríteni, ha a cisztoszkópos képen olyan területek láthatóak, amelyek daganat meglétére utalhatnak. Ha a cisztoszkópia nem igazolja a daganat gyanúját, a vizelet citológiai vizsgálatát kell elvégezni, mivel ebből a szempontból az tekinthető a legérzékenyebb nem-invazív eszköznek.


      A páciens előtörténete is hasznos információkkal szolgálhat. Ez nemcsak a jelenlegi tünetekre kell, hogy kiterjedjen; ajánlott felderíteni a korábbi fertőzéseket, az aktuálisan fennálló más betegségeket (különös tekintettel az autoimmun rendellenességekre és az emésztési zavarokra), a páciens által jelenleg vagy korábban szedett gyógyszereket, illetve antibiotikumokat, a páciens étkezési szokásait, életvitelét, valamint az összefüggéseket a tünetek és az említett tényezők között.


      ### Hány IC/BPS páciens van?


      Egy betegség előfordulását két adattal lehet jellemezni. Az incidencia azt adja meg, mennyi új esetet regisztrálnak egy megadott időszak (rendszerint egy év) alatt. A prevalencia ugyanakkor az összes érintett számát adja meg egy kérdéses időpontban. Mivel jelen tudásunk szerint az IC/BPS kezelése akár élethosszan is eltarthat, az utóbbi adat jelentősége a nagyobb.


      A prevalencia értékét a tünetek megléte alapján (kérdőívek kitöltésének segítségével), illetve a már diagnosztizált IC/BPS páciensek mennyisége alapján határozzák meg. Ezt az értéket általában 100 000 emberre vonatkoztatják.


      Sajnos azonban sem a kérdőívek, sem azok kiértékelése sem standardizált. Egyes kutatások kizárólag az orvosok által diagnosztizált IC/BPS páciensek számát veszik figyelembe – ez alapján a 45–197/100 000 fő prevalencia érték adódik.[9] Egy másik felmérés azonban, amely során telefonon gyűjtöttek adatokat a lakosságról, arra jutott, hogy a betegségben 1 900–4 200/100 000 fő férfi, és 2 750–6 350/100 000 nő érintett. Az utóbbi csoportnak mindössze 10%-a diagnosztizált eset.[10],[11] Egy e-mailes önbejelentésen alapuló vizsgálat szerint az érintettek száma 258–13 114/100 000 főre tehető, annak függvényében, hogy miként értelmezik az adatokat.[12]


      Az USA-beli Interstitialis Cystitis Association (Interstitiális Cystitis Egyesület, ICA) jelentése szerint egyedül az USÁ-ban 3–8 millió nőt és 1–4 millió férfit érinthet a betegség.[13] Az utóbbi években egyre több tanulmány és szervezet ezeket az értékeket fogadja el.[14],[15] Az átlagukkal számolva a 2 400/100 000 fő prevalencia adat feltehetőleg nem áll messze a valóságtól.


      A páciensek átlagéletkora 40 év, noha az IC/BPS fiatalabb és idősebb korban is jelentkezhet (13-92 év).


      Mindezek alapján kijelenthető, hogy még a legfejlettebb egészségügyi rendszerrel rendelkező országokban is kevesebb, mint a páciensek 5–10%-át diagnosztizálják. Nincsen még egy olyan hasonlóan súlyos betegség, amelyet ilyen alacsony arányban ismernének fel!
  - type: refs
    title: Hivatkozások
    items:
      - title: "[1] https://www.ncbi.nlm.nih.gov/pmc/articles/PMC5779567/"
        url: https://www.ncbi.nlm.nih.gov/pmc/articles/PMC5779567/
      - title: "[2] https://www.urologyhealth.org/urologic-conditions/interstitial-cyst\
          itis#Symptoms"
        url: https://www.urologyhealth.org/urologic-conditions/interstitial-cystitis#Symptoms
      - title: "[3] https://www.ichelp.org/wp-content/uploads/2015/06/OLeary_Sant.pdf"
        url: https://www.ichelp.org/wp-content/uploads/2015/06/OLeary_Sant.pdf
      - title: "[4] https://pubmed.ncbi.nlm.nih.gov/21176078/"
        url: https://pubmed.ncbi.nlm.nih.gov/21176078/
      - title: "[5] https://www.ncbi.nlm.nih.gov/pmc/articles/PMC5065402/"
        url: https://www.ncbi.nlm.nih.gov/pmc/articles/PMC5065402/
      - title: "[6] https://www.auanet.org/guidelines/interstitial-cystitis/bladder-pai\
          n-syndrome-(2011-amended-2014)"
        url: https://www.auanet.org/guidelines/interstitial-cystitis/bladder-pain-syndrome-(2011-amended-2014)
      - title: "[7] https://pubmed.ncbi.nlm.nih.gov/25917728/"
        url: https://pubmed.ncbi.nlm.nih.gov/25917728/
      - title: "[8] https://pubmed.ncbi.nlm.nih.gov/15119315/"
        url: https://pubmed.ncbi.nlm.nih.gov/15119315/
      - title: "[9] https://pubmed.ncbi.nlm.nih.gov/16006901/"
        url: https://pubmed.ncbi.nlm.nih.gov/16006901/
      - title: "[10] https://pubmed.ncbi.nlm.nih.gov/23164386/"
        url: https://pubmed.ncbi.nlm.nih.gov/23164386/
      - title: "[11] https://pubmed.ncbi.nlm.nih.gov/21683389/"
        url: https://pubmed.ncbi.nlm.nih.gov/21683389/
      - title: "[12] https://pubmed.ncbi.nlm.nih.gov/17431811/"
        url: https://pubmed.ncbi.nlm.nih.gov/17431811/
      - title: "[13] https://www.ichelp.org/about-ic/what-is-interstitial-cystitis/4-to\
          -12-million-may-have-ic/"
        url: https://www.ichelp.org/about-ic/what-is-interstitial-cystitis/4-to-12-million-may-have-ic/
      - title: "[14] https://www.urologyhealth.org/urologic-conditions/interstitial-cys\
          titis"
        url: https://www.urologyhealth.org/urologic-conditions/interstitial-cystitis
      - title: "[15] https://www.ncbi.nlm.nih.gov/pmc/articles/PMC6234747/"
        url: https://www.ncbi.nlm.nih.gov/pmc/articles/PMC6234747/
---
